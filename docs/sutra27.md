---
id: sutra27
title: 禮供聽法第二十六
sidebar_label: 禮供聽法第二十六
---

復次阿難，十方世界諸菩薩眾，為欲瞻禮極樂世界無量壽佛，各以香華幢幡寶蓋，往詣佛所。恭敬供養，聽受經法，宣布道化，稱讚佛土功德莊嚴。爾時世尊即說頌曰：
```
東方諸佛剎　數如恆河沙
恆沙菩薩眾　往禮無量壽
南西北四維　上下亦復然
咸以尊重心　奉諸珍妙供
暢發和雅音　歌歎最勝尊
究達神通慧　遊入深法門
聞佛聖德名　安隱得大利
種種供養中　勤修無懈倦
觀彼殊勝剎　微妙難思議
功德普莊嚴　諸佛國難比
因發無上心　願速成菩提
應時無量尊　微笑現金容
光明從口出　遍照十方國
迴光還繞佛　三匝從頂入
菩薩見此光　即證不退位
時會一切眾　互慶生歡喜
佛語梵雷震　八音暢妙聲
十方來正士　吾悉知彼願
志求嚴淨土　受記當作佛
覺了一切法　猶如夢幻響
滿足諸妙願　必成如是剎
知土如影像　恆發弘誓心
究竟菩薩道　具諸功德本
修勝菩提行　受記當作佛
通達諸法性　一切空無我
專求淨佛土　必成如是剎
聞法樂受行　得至清淨處
必於無量尊　受記成等覺
無邊殊勝剎　其佛本願力
聞名欲往生　自致不退轉
菩薩興至願　願己國無異
普念度一切　各發菩提心
捨彼輪迴身　俱令登彼岸
奉事萬億佛　飛化遍諸剎
恭敬歡喜去　還到安養國
```