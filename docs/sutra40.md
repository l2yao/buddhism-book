---
id: sutra40
title: 慈氏述見第三十九
sidebar_label: 慈氏述見第三十九
---

爾時佛告阿難，及慈氏菩薩：汝見極樂世界，宮殿、樓閣、泉池、林樹，具足微妙清淨莊嚴不？汝見欲界諸天，上至色究竟天，雨諸香華，徧佛剎不？

阿難對曰：唯然已見。

汝聞阿彌陀佛大音宣布一切世界，化眾生不？

阿難對曰：唯然已聞。

佛言：汝見彼國淨行之眾，遊處虛空，宮殿隨身，無所障礙，遍至十方供養諸佛不？及見彼等念佛相續不？復有眾鳥，住虛空界，出種種音，皆是化作，汝悉見不？

慈氏白言：如佛所說，一一皆見。

佛告彌勒：彼國人民有胎生者，汝復見不？

彌勒白言：世尊，我見極樂世界人住胎者，如夜摩天，處於宮殿。又見眾生，於蓮華內結跏趺坐，自然化生。何因緣故，彼國人民，有胎生者，有化生者？