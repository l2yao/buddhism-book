---
id: sutra12
title: 國界嚴淨第十一
sidebar_label: 國界嚴淨第十一
---

佛語阿難：彼極樂界，無量功德，具足莊嚴。永無眾苦、諸難、惡趣、魔惱之名。亦無四時、寒暑、雨冥之異。復無大小江海、丘陵坑坎、荊棘沙礫、鐵圍、須彌、土石等山。唯以自然七寶，黃金為地。寬廣平正，不可限極。微妙奇麗，清淨莊嚴，超踰十方一切世界。

阿難聞已，白世尊言：若彼國土無須彌山，其四天王天及忉利天，依何而住？

佛告阿難：夜摩、兜率，乃至色無色界，一切諸天，依何而住？

阿難白言：不可思議業力所致。

佛語阿難：不思議業，汝可知耶？汝身果報不可思議；眾生業報亦不可思議；眾生善根不可思議；諸佛聖力、諸佛世界亦不可思議。其國眾生，功德善力，住行業地，及佛神力，故能爾耳。

阿難白言：業因果報，不可思議。我於此法，實無所惑。但為將來眾生破除疑網，故發斯問。