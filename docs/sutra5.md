---
id: sutra5
title: 法藏因地第四
sidebar_label: 法藏因地第四
---

佛告阿難：過去無量不可思議無央數劫，有佛出世，名世間自在王如來、應供、等正覺、明行足、善逝、世間解、無上士、調御丈夫、天人師、佛世尊。在世教授四十二劫，時為諸天及世人民說經講道。有大國主名世饒王，聞佛說法，歡喜開解，尋發無上真正道意。棄國捐王，行作沙門，號曰法藏。修菩薩道，高才勇哲，與世超異。信解明記，悉皆第一。又有殊勝行願，及念慧力，增上其心，堅固不動。修行精進，無能踰者。往詣佛所，頂禮長跪，向佛合掌，即以伽他讚佛，發廣大願，頌曰：

```
如來微妙色端嚴　一切世間無有等
光明無量照十方　日月火珠皆匿曜
世尊能演一音聲　有情各各隨類解
又能現一妙色身　普使眾生隨類見
願我得佛清淨聲　法音普及無邊界
宣揚戒定精進門　通達甚深微妙法
智慧廣大深如海　內心清淨絕塵勞
超過無邊惡趣門　速到菩提究竟岸
無明貪瞋皆永無　惑盡過亡三昧力
亦如過去無量佛　為彼群生大導師
能救一切諸世間　生老病死眾苦惱
常行布施及戒忍　精進定慧六波羅
未度有情令得度　已度之者使成佛
假令供養恆沙聖　不如堅勇求正覺
願當安住三摩地　恆放光明照一切
感得廣大清淨居　殊勝莊嚴無等倫
輪迴諸趣眾生類　速生我剎受安樂
常運慈心拔有情　度盡無邊苦眾生
我行決定堅固力　唯佛聖智能證知
縱使身止諸苦中　如是願心永不退
```