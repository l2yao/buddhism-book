---
id: sutra8
title: 必成正覺第七
sidebar_label: 必成正覺第七
---

佛告阿難：爾時法藏比丘說此願已，以偈頌曰：
```
我建超世志　必至無上道
斯願不滿足　誓不成等覺
復為大施主　普濟諸窮苦
令彼諸群生　長夜無憂惱
出生眾善根　成就菩提果
我若成正覺　立名無量壽
眾生聞此號　俱來我剎中
如佛金色身　妙相悉圓滿
亦以大悲心　利益諸群品
離欲深正念　淨慧修梵行
願我智慧光　普照十方剎
消除三垢冥　明濟眾厄難
悉捨三途苦　滅諸煩惱暗
開彼智慧眼　獲得光明身
閉塞諸惡道　通達善趣門
為眾開法藏　廣施功德寶
如佛無礙智　所行慈愍行
常作天人師　得為三界雄
說法師子吼　廣度諸有情
圓滿昔所願　一切皆成佛
斯願若剋果　大千應感動
虛空諸天神　當雨珍妙華
```
佛告阿難：法藏比丘說此頌已，應時普地六種震動。天雨妙華，以散其上。自然音樂空中讚言，決定必成無上正覺。